

ქალთა მიმართ ძალადობის ან/და ოჯახში ძალადობის წინააღმდეგ 
საქართველოში მოქმედი საკანონმდებლო მექანიზმები და 
აღნიშნული მექანიზმების გამოყენების პრაქტიკა 


სტრუქტურა

      1. ქალთა მიმართ ძალადობის ან/და ოჯახში ძალადობის წინააღმდეგ საქართველოში მოქმედი ძირითადი სამართლებრივი აქტები;
       2. ქალთა მიმართ ძალადობისა და ოჯახში ძალადობის ცნება, ძალადობის ფორმები და სუბიექტები საქართველოს კანონმდებლობის მიხედვით;
      3. ქალთა მიმართ ძალადობისა და ოჯახში ძალადობის ფაქტებზე რეაგირების ძირითადი სამართლებრივი მექანიზმები;
      4. ქალთა მიმართ ძალადობისა და ოჯახში ძალადობის ფაქტებზე რეაგირების სისხლისსამართლებრივი მექანიზმები;
      5. ქალთა მიმართ ძალადობისა და ოჯახში ძალადობის ფაქტებზე  რეაგირების სამოქალაქო-სამართლებრივი მექანიზმები;
      6. ქალთა მიმართ ძალადობისა და ოჯახში ძალადობის ფაქტებზე რეაგირების ადმინისტრაციულ-სამართლებრივი მექანიზმები, დამცავი და შემაკავებელი ორდერები;
      6.1. დამცავი ორდერი, მისი გამოცემისა და გასაჩივრების წესი;
      6.2. შემაკავებელი ორდერი, მისი გამოცემისა და გასაჩივრების წესი; 
      6.3. პასუხისმგებლობა დამცავი და შემაკავებელი ორდერებით გათვალისწინებული მოთხოვნებისა და ვალდებულებების შეუსრულებლობისათვის; 
       6.4. ზედამხედველობის მექანიზმები დამცავი და შემაკავებელი ორდერებით გათვალისწინებული მოთხოვნებისა და პირობების შესრულებაზე;
       7. მოძალადის მიმართ ელექტრონული ზედამხედველობის დაწესება;
       8. საკანონმდებლო რეგულაციები სექსუალური შევიწროების წინააღმდეგ;  
      9. ქალთა მიმართ ძალადობის ან/და ოჯახში ძალადობის ჩამდენ პირთა (მოძალადეთა) რეაბილიტაციის სისტემა.
      10. ქალთა მიმართ ძალადობის ან/და ოჯახში ძალადობის წინააღმდეგ საქართველოში მოქმედი მექანიზმების გამოყენების პრაქტიკა.


      1. ქალთა მიმართ ძალადობის ან/და ოჯახში ძალადობის წინააღმდეგ საქართველოში მოქმედი ძირითადი სამართლებრივი აქტები
      ოჯახში ძალადობის წინააღმდეგ საბრძოლველად დამატებითი საკანონმდებლო მექანიზმების შემუშავების თაობაზე ფიქრი საქართველოში ჯერ კიდევ 2002 წლიდან დაიწყო. ოჯახში ძალადობის ფაქტების გამოვლენის ზრდამ და მასზე რეაგირების ოპერატიული და ეფექტური სისტემის ფორმირებამ, თავის მხრივ, ოჯახში ძალადობის წინააღმდეგ სპეციალური საკანონმდებლო აქტის მომზადების აუცილებლობა გამოიწვია. აღნიშნული კანონპროექტი რამდენიმე წლის განმავლობაში მუშავდებოდა (აღსანიშნავია, რომ კანონპროექტის შემუშავების პროცესში აქტიურად იყო ჩართული აღნიშნულ საკითხებზე მომუშავე არასამთავრობო ორგანიზაციები) და საბოლოოდ 2006 წლის 25 მაისს საქართველოს პარლამენტის მიერ მიღებულ იქნა სპეციალური კანონი `ოჯახში ძალადობის აღკვეთის, ოჯახში ძალადობის მსხვერპლთა დაცვისა და დახმარების შესახებ~. აღნიშნული კანონი  სპეციფიკური და კომპლექსური ხასიათის სამართლებრივი აქტი იყო, რომელიც ითვალისწინებდა იმ დამატებით და სისტემურ მექანიზმებსა და ღონისძიებებს, რაც დაკავშირებული იყო ქალთა მიმართ ძალადობისა და ოჯახში ძალადობის წინააღმდეგ ბრძოლასთან, მის გამოვლენასთან, ძალადობის პრევენციასთან, მსხვერპლთა დაცვასა და დახმარებასთან.
      ზემოაღნიშნულ კანონში 2017 წელს, საქართველოს მიერ, „ქალთა მიმართ ძალადობისა და ოჯახში ძალადობის პრევენციისა და აღკვეთის შესახებ“ ევროპის  საბჭოს 2011 წლის 11 მაისის კონვენციის (სტამბოლის კონვენციის) რატიფიცირებასთან დაკავშირებით,  ასევე შეტანილი იქნა ქალთა მიმართ ძალადობის წინააღმდეგ რეაგირების სამართლებრივი მექანიზმები, შესაბამისად, შეიცვალა კანონის სახელწოდება და ჩამოყალიბდა, როგორც „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონი. აღნიშნული ცვლილებებით, მითითებულ კანონში ოჯახში ძალადობის წინააღმდეგ უკვე არსებული მექანიზმები, ასევე გავრცელდა ქალთა მიმართ ძალადობის შემთხვევებზე.
       ზემოაღნიშნული კანონიდან გამომდინარე და ქალთა მიმართ ძალადობისა და ოჯახში ძალადობის წინააღმდეგ კომპლექსური და სისტემური მექანიზმების დანერგვის, გასატარებელი ღონისძიებების სრულყოფილი სამართლებრივი რეგულირებისა და მასთან დაკავშირებული ცალკეული საკითხების გადაწყვეტის მიზნით საქართველოს რიგ საკანონმდებლო აქტებში ასევე შეტანილი იქნა ცვლილებები და დამატებები, და შესაბამისად, მიმდინარე ეტაპზე, ქალთა მიმართ ძალადობის ან/და ოჯახში ძალადობის წინააღმდეგ მოქმედი მექანიზმები გათვალისწინებულია საქართველოს შემდეგ საკანონმდებლო აქტებში:
        
• საქართველოს ადმინისტრაციულ საპროცესო კოდექსი (კოდექსს დაემატა ახალი VII3 თავი);
• საქართველოს სისხლის სამართლის კოდექსი;
• საქართველოს ადმინისტრაციულ სამართალდარღვევათა კოდექსი;
• საქართველოს სისხლის სამართლის საპროცესო კოდექსი;
• `იარაღის შესახებ~ საქართველოს კანონი; 
• `პოლიციის შესახებ~ საქართველოს კანონი;
• პატიმრობის კოდექსი;
• „არასაპატიმრო სასჯელთა აღსრულების წესისა და პრობაციის შესახებ“ საქართველოს კანონი;
• „იურიდიული დახმარების შესახებ“ საქართველოს კანონი;
• „უცხოელთა და მოქალაქეობის არმქონე პირთა სამართლებრივი მდგომარეობის შესახებ“ საქართველოს კანონი;
• `საქართველოს შრომის კოდექსი~;
• `საჯარო სამსახურის შესახებ“ საქართველოს კანონიი,
•  „საექიმო საქმიანობის შესახებ“ საქართველოს კანონი;
• „ადგილობრივი თვითმმართველობის კოდექსი“.

       ამასთან, ქალთა მიმართ ძალადობისა და ოჯახში ძალადობის საწინააღმდეგო ღონისძიებების სრულყოფილი სამართლებრივი რეგულირების მიზნით გამოცემული იქნა და მოქმედებს რიგი კანონქვემდებარე აქტები, მათ შორის აღსანიშნავია:
       
• საქართველოს მთავრობის 2014 წლის 18 დეკემბრის №684 დადგენილება `გენდერული თანასწორობის, ქალთა მიმართ ძალადობისა და ოჯახში ძალადობის საკითხებზე მომუშავე უწყებათაშორის კომისიასთან არსებული ქალთა მიმართ ძალადობის ან/და ოჯახში ძალადობის მსხვერპლის სტატუსის განმსაზღვრელი ჯგუფის (მსხვერპლის იდენტიფიცირების ჯგუფი) მიერ მსხვერპლის იდენტიფიცირებისა და სტატუსის განსაზღვრის წესის დამტკიცების შესახებ~;
• საქართველოს მთავრობის 2017 წლის 12 ივნისი №286 დადგენილება `გენდერული თანასწორობის, ქალთა მიმართ ძალადობისა და ოჯახში ძალადობის საკითხებზე მომუშავე უწყებათაშორისი კომისიის შექმნისა და დებულების დამტკიცების შესახებ~;
• საქართველოს მთავრობის 2016 წლის 12 სექტემბრის #437 დადგენილება `ბავშვთა დაცვის მიმართვიანობის (რეფერირების) პროცედურების დამტკიცების თაობაზე~;
• საქართველოს მთავრობის 2020 წლის 31 დეკემბრის #681 დადგენილება „არასრულწლოვანთა რეფერირების წესის დამტკიცების თაობაზე“;
• საქართველოს მთავრობის 2014 წლის 18 მარტის #240 დადგენილება „ოჯახში ძალადობის დროს მოძალადის მიმართ გამოცემული შემაკავებელი, დამცავი ან იარაღთან დაკავშირებული უფლებების შეზღუდვის ორდერით განსაზღვრულ შემთხვევაში, აგრეთვე, სამოქალაქო იარაღის მესაკუთრის გარდაცვალებისა (თუ საქართველოს შინაგან საქმეთა მინისტრის ბრძანებით განსაზღვრულ ვადაში არ იქნება უზრუნველყოფილი ამ იარაღის საქართველოს კანონმდებლობის მოთხოვნებთან შესაბამისობა) და საჯარო სამართლის იურიდიული პირის – საქართველოს შინაგან საქმეთა სამინისტროს მომსახურების სააგენტოს მიერ გაცემული იარაღის შეძენის (შენახვის ან/და ტარების) ნებართვის გაუქმების შემთხვევებში იარაღის ჩამორთმევის წესის დამტკიცების შესახებ“;
• საქართველოს მთავრობის 2020 წლის 23 ივლისის №463 დადგენილება „სქესობრივი თავისუფლებისა და ხელშეუხებლობის წინააღმდეგ მიმართულ დანაშაულთან ბრძოლის შესახებ“ საქართველოს კანონის აღსრულებისა და მონიტორინგის წესის დამტკიცების თაობაზე“;
• საქართველოს მთავრობის 2011 წლის 13 იანვრის #55 განკარგულება `ოჯახში მოძალადეთა რეაბილიტაციის კონცეფციის დამტკიცების შესახებ~;
• საქართველოს შინაგან საქმეთა მინისტრის 2018 წლის 13 ივლისის #81 ბრძანება `შემაკავებელი ორდერის და შემაკავებელი ორდერის ოქმის ფორმების დამტკიცების, აგრეთვე მათი შედგენის უფლებამოსილი პირების განსაზღვრის შესახებ~;
• საქართველოს შინაგან საქმეთა მინისტრის 2019 წლის 11 დეკემბერის №100 ბრძანება „დამცავი, შემაკავებელი და იარაღთან დაკავშირებული უფლებების შეზღუდვის ორდერებით გათვალისწინებული მოთხოვნებისა და პირობების შესრულების ზედამხედველობის წესის“ დამტკიცების თაობაზე.
• საქართველოს შინაგან საქმეთა მინისტრის 2020 წლის 26 აგვისტოს №126 ბრძანება „ელექტრონული ზედამხედველობის განხორციელების წესის დამტკიცების შესახებ“;
• საქართველოს შინაგან საქმეთა მინისტრის 2020 წლის 26 აგვისტოს №127 ბრძანება „ელექტრონული ზედამხედველობის განხორციელების შესახებ ოქმის ფორმის დამტკიცების შესახებ“;
• საქართველოს შინაგან საქმეთა მინისტრის 2010 წლის 10 დეკემბრის №1094 ბრძანება `ოჯახში ძალადობის დროს მოძალადისათვის ჩამორთმეული პირად საკუთრებაში არსებული იარაღის შენახვის წესისა და პირობების, აგრეთვე მოძალადისთვის სამსახურებრივ-საშტატო იარაღით შეზღუდულად სარგებლობის ან/და ჩამორთმევის წესისა და პირობების დამტკიცების შესახებ~;
• საქართველოს შინაგან საქმეთა მინისტრის 2016 წლის 11 აგვისტოს №442 ბრძანება `იარაღთან დაკავშირებული უფლებების შეზღუდვის ორდერის ფორმის დამტკიცებისა და მისი შედგენისთვის უფლებამოსილი პირების განსაზღვრის შესახებ~.

       აღსანიშნავია, რომ „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონით განსაზღვრულია ქალთა მიმართ ძალადობისა და  ოჯახში ძალადობის ცნება, ძალადობის ფორმები, ოჯახის წევრისა და მოძალადის დეფინიცია, ძალადობის მსხვერპლის სტატუსი, მსხვერპლთა სოციალური და სამართლებრივი დაცვის გარანტიები, ქალთა მიმართ ძალადობისა და  ოჯახში ძალადობის გამოვლენისა და აღკვეთის მექანიზმები, დამცავი და შემაკავებელი ორდერები, მათი გამოცემისა და გასაჩივრების პროცედურები, ქალთა მიმართ ძალადობისა და ოჯახში ძალადობის საქმეებზე სამართალწარმოების თავისებურებები, ოჯახში ძალადობისაგან არასრულწლოვნის დაცვის სპეციფიკური ღონისძიებები, ასევე ქალთა მიმართ ძალადობისა და ოჯახში ძალადობის პრევენციის მექანიზმები.
       ნიშანდობლივია, რომ ზემოაღნიშნული კანონი, დასახული მიზნების მისაღწევად, მოწოდებულია უზრუნველყოფს არამარტო შესაბამისი სახელმწიფო ორგანოების ფუნქციური გააქტიურება ქალთა მიმართ ძალადობის ან/და ოჯახში ძალადობის წინააღმდეგ საბრძოლველად, არამედ სახელმწიფო და არასამთავრობო სექტორის სხვადასხვა ინსტიტუტების მჭიდრო თანამშრომლობით შექმნას ქალთა მიმართ ძალადობისა და  ოჯახში ძალადობასთან ბრძოლის, მისი პრევენციისა და მსხვერპლის რეაბილიტაციის ეფექტური მექანიზმები, ოჯახის წევრთა უფლებებისა და თავისუფლებების დაცვის საკანონმდებლო და სოციალური გარანტიები, ხელი შეუწყოს ოჯახური ღირებულებების დაცვას, დაიცვას ქალი და ოჯახი ძალადობისგან.
       
       
       2. ქალთა მიმართ ძალადობისა და ოჯახში ძალადობის ცნება, ძალადობის ფორმები და სუბიექტები საქართველოს კანონმდებლობის მიხედვით
       
       „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონი განსაზღვრავს როგორც ქალთა მიმართ ძალადობის, ასევე ოჯახში ძალადობის საკანონმდებლო დეფინიციებს, კანონში ასევე მოცემულია ძალადობის განმახორციელებელი სუბიექტის - მოძალადისა და ძალადობის მსხვერპლის დეფინიციები.
       ზემოაღნიშნული კანონის მე-3 მუხლის მიხედვით `ოჯახში ძალადობა გულისხმობს ოჯახის ერთი წევრის მიერ მეორის კონსტიტუციური უფლებებისა და თავისუფლებების დარღვევას უგულებელყოფით ან/და ფიზიკური, ფსიქოლოგიური, ეკონომიკური, სექსუალური ძალადობით ან იძულებით’’.  ამავე კანონის 31 მუხლის მიხედვით კი `ქალთა მიმართ ძალადობა გულისხმობს საზოგადოებრივ თუ პირად ცხოვრებაში ქალების მიმართ გენდერული ნიშნით ჩადენილი ძალადობისათვის დამახასიათებელ ყველა ქმედებას, რომელთაც შედეგად მოჰყვება ან შეიძლება მოჰყვეს ქალებისთვის ფიზიკური, ფსიქოლოგიური ან სექსუალური ტანჯვის ან ეკონომიკური ზიანის მიყენება, მათ შორის, ასეთი ქმედებების ჩადენის მუქარა, ქალების იძულება ან მათთვის თავისუფლების თვითნებური აღკვეთა~. უნდა აღინიშნოს, რომ კანონის მიხედვით ქალთა მიმართ ძალადობის არსებით მახასიათებელს წარმოადგენს ძალადობის ჩადენა გენდერული ნიშნით. გენდერული ნიშნის მახასიათებელი მოცემულია „ქალთა მიმართ ძალადობისა და ოჯახში ძალადობის პრევენციისა და აღკვეთის შესახებ“ ევროპის  საბჭოს 2011 წლის 11 მაისის კონვენციაში (სტამბულის კონვენციაში), რომლის მიხედვით „ქალთა მიმართ ძალადობა `გენდერული ნიშნით“ გულისხმობს ქალის წინააღმდეგ მიმართულ ძალადობას იმის გამო, რომ ის ქალია ან რომელიც არათანაზომიერად უარყოფით ზემოქმედებას ახდენს ქალებზე~, აქვე კონვენცია გვთავაზობს ტერმინ „გენდერულის~ განსაზღვრებას, რომლის მიხედვით „გენდერული~ გულისხმობს სოციალურად დაკავშირებულ როლებს, ქცევას, საქმიანობას და მახასიათებლებს, რომლებსაც მოცემული საზოგადოება ქალისა და მამაკაცისთვის შესაფერისად მიიჩნევს~. 
       „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონში, ქალთა მიმართ  ძალადობისა და ოჯახში ძალადობის დეფინიციების გათვალისწინებით, გამოყოფილი, გამიჯნული და განმარტებულია ძალადობის შემდეგი ფორმები – ფიზიკური ძალადობა, ფსიქოლოგიური ძალადობა, სექსუალური ძალადობა და ეკონომიკური ძალადობა,  იძულება და უგულებელყოფა.  კანონის აღნიშნული ნორმა საინტერესოა იმით, რომ გარდა `ტრადიციულად აღიარებული~ ძალადობის სახეებისა (ფიზიკური ძალადობა, სექსუალური ძალადობა და ა.შ.) ოჯახში ძალადობად ასევე მიიჩნევა ძალადობის ისეთ სპეციფიური ფორმები, როგორიცაა ფსიქოლოგიური ძალადობა, ეკონომიკური ძალადობა, უგულებელყოფა. შესაბამისად, მითითებული კანონის მიღებამდე ძალადობის მსგავსი ფორმები საერთოდ არ ხვდებოდა საკანონმდებლო რეგულაციის სფეროში და შესაბამისად არ ითვალისწინებდა პასუხისმგებლობას ძალადობის მსგავსი ფორმებისათვის.
       „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონის მიხედვით:
       ფიზიკური ძალადობა არის ცემა, წამება, ჯანმრთელობის დაზიანება, თავისუფლების უკანონო აღკვეთა ან სხვა ისეთი მოქმედება, რომელიც იწვევს ფიზიკურ ტკივილს ან ტანჯვას; ჯანმრთელობის მდგომარეობასთან დაკავშირებული მოთხოვნების დაუკმაყოფილებლობა, რაც იწვევს მსხვერპლის ჯანმრთელობის დაზიანებას ან სიკვდილს;
       ფსიქოლოგიური ძალადობა  არის შეურაცხყოფა, შანტაჟი, დამცირება, მუქარა ან სხვა ისეთი მოქმედება, რომელიც იწვევს ადამიანის პატივისა და ღირსების შელახვას;
       სექსუალური ძალადობა არის სქესობრივი კავშირი ძალადობით, ძალადობის მუქარით ან მსხვერპლის უმწეობის გამოყენებით; სქესობრივი კავშირი ან სექსუალური ხასიათის სხვაგვარი მოქმედება ან გარყვნილი ქმედება არასრულწლოვნის მიმართ;
       ეკონომიკური ძალადობა არის ქმედება, რომელიც იწვევს საკვებით, საცხოვრებელი და ნორმალური განვითარების სხვა პირობებით უზრუნველყოფის, საკუთრებისა და შრომის უფლებების განხორციელების, აგრეთვე თანასაკუთრებაში არსებული ქონებით სარგებლობისა და კუთვნილი წილის განკარგვის უფლების შეზღუდვას;
       იძულება არის ადამიანის ფიზიკური ან ფსიქოლოგიური იძულება, შეასრულოს ან არ შეასრულოს მოქმედება, რომლის განხორციელება ან რომლისგან თავის შეკავება მისი უფლებაა, ანდა საკუთარ თავზე განიცადოს თავისი ნება-სურვილის საწინააღმდეგო ზემოქმედება;
      არასრულწლოვნის კანონიერი ინტერესების უგულებელყოფა − მშობლის (მშობლების), სხვა კანონიერი წარმომადგენლის ან/და სხვა პასუხისმგებელი პირის მიერ არასრულწლოვნის ფიზიკური და ფსიქოლოგიური საჭიროებების დაუკმაყოფილებლობა, საფრთხისაგან დაუცველობა, საბაზისო განათლების უფლების შეზღუდვა, დაბადების რეგისტრაციის, სამედიცინო და სხვა მომსახურებებით სარგებლობისათვის აუცილებელი მოქმედებების განუხორციელებლობა, თუკი მშობელს (მშობლებს), სხვა კანონიერ წარმომადგენელს ან/და სხვა პასუხისმგებელ პირს აქვს (აქვთ) სათანადო ინფორმაცია და შესაძლებლობა და ხელი მიუწვდება (მიუწვდებათ) შესაბამის მომსახურებაზე.
      
      „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონი იძლევა, როგორც მოძალადის, ასევე მსხვერპლის დეფინიციის დეტალურ განმარტებას, კერძოდ, აღნიშნული კანონის მე-4 მუხლის მიხედვით:
      მოძალადე არის ოჯახის წევრი, რომელიც არღვევს ოჯახის სხვა წევრის კონსტიტუციურ უფლებებსა და თავისუფლებებს უგულებელყოფით ან/და ფიზიკური, ფსიქოლოგიური, სექსუალური ან ეკონომიკური ძალადობით ან იძულებით. მოძალადედ მიიჩნევა აგრეთვე ოჯახის წევრი ან ნებისმიერი სხვა პირი, რომელიც საზოგადოებრივ თუ პირად ცხოვრებაში ქალის მიმართ გენდერული ნიშნით ახორციელებს ფიზიკურ, ფსიქოლოგიურ, სექსუალურ ან ეკონომიკურ ძალადობას ან იძულებას. კანონის მიზნებისთვის მოძალადედ მიიჩნევა აგრეთვე სხვა პასუხისმგებელი პირი ან ნებისმიერი სხვა პირი, რომელიც არღვევს სამართლებრივი აქტის ან სამოქალაქოსამართლებრივი გარიგების საფუძველზე ან მათ გარეშე მასთან ფაქტობრივად მყოფი/მცხოვრები არასრულწლოვნის კონსტიტუციურ უფლებებსა და თავისუფლებებს უგულებელყოფით ან/და ფიზიკური, ფსიქოლოგიური, სექსუალური ან ეკონომიკური ძალადობით ან იძულებით. ამასთან, კანონში მოცემულია სხვა პასუხისმგებელი პირის განსაზღვრება,რომლის მიხედვით სხვა პასუხისმგებელი პირი არის პირი რომელთანაც სამართლებრივი აქტის ან სამოქალაქოსამართლებრივი გარიგების საფუძველზე ფაქტობრივად იმყოფება/ცხოვრობს არასრულწლოვანი, რომელზე ზრუნვისა და რომლის კანონიერი ინტერესების დაცვის ვალდებულებაც დაეკისრა აღნიშნულ პირს იმავე სამართლებრივი აქტის ან სამოქალაქოსამართლებრივი გარიგების საფუძველზე.
      
      მსხვერპლი არის ქალი, აგრეთვე ოჯახის ნებისმიერი წევრი, რომელთა კონსტიტუციური უფლებები და თავისუფლებები დაირღვა უგულებელყოფით ან/და ფიზიკური, ფსიქოლოგიური, ეკონომიკური ან სექსუალური ძალადობით ან იძულებით და რომლებსაც მსხვერპლის სტატუსი განუსაზღვრა საქართველოს შინაგან საქმეთა სამინისტროს შესაბამისმა სამსახურმა, სასამართლო ორგანომ ან/და გენდერული თანასწორობის, ქალთა მიმართ ძალადობისა და ოჯახში ძალადობის საკითხებზე მომუშავე უწყებათაშორის კომისიასთან არსებულმა ქალთა მიმართ ძალადობის ან/და ოჯახში ძალადობის მსხვერპლის სტატუსის განმსაზღვრელმა ჯგუფმა. მსხვერპლად მიიჩნევა აგრეთვე არასრულწლოვანი, რომლის კანონიერი ინტერესები უგულებელყოფილია და რომელსაც მსხვერპლის სტატუსი განუსაზღვრა საქართველოს შინაგან საქმეთა სამინისტროს შესაბამისმა სამსახურმა, სასამართლო ორგანომ ან/და მსხვერპლის იდენტიფიცირების ჯგუფმა. ამ კანონის  მიზნებისთვის მსხვერპლად მიიჩნევა აგრეთვე არასრულწლოვანი, რომელიც სამართლებრივი აქტის ან სამოქალაქოსამართლებრივი გარიგების საფუძველზე ან მათ გარეშე ფაქტობრივად იმყოფება/ცხოვრობს სხვა პასუხისმგებელ პირთან ან ნებისმიერ სხვა პირთან, რომელმაც დაარღვია მისი კონსტიტუციური უფლებები და თავისუფლებები უგულებელყოფით ან/და ფიზიკური, ფსიქოლოგიური, სექსუალური ან ეკონომიკური ძალადობით ან იძულებით, და რომელიც მოძალადისგან სოციალურმა მუშაკმა განაცალკევა. მსხვერპლად მიიჩნევა აგრეთვე ბავშვი, რომელიც ძალადობის მოწმეა. უნდა აღინიშნოს, რომ „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონის მიხედვით, ქალთა მიმართ ძალადობის მიზნებისათვის, ქალად მიიჩნევა აგრეთვე 18 წელს მიუღწეველი მდედრობითი სქესის არასრულწლოვანი.

      აღსანიშნავია, რომ „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონი ასევე შეიცავს  ქალთა მიმართ ძალადობისა და ოჯახში ძალადობის სავარაუდო მსხვერპლის განმარტებას, რომლის მიხედვით, სავარაუდო მსხვერპლი არის პირი, რომელსაც მიაჩნია, რომ არის მსხვერპლი, და რომელიც მსხვერპლის სტატუსის განსაზღვრის მიზნით შესაბამის სამსახურს/ორგანოს/მსხვერპლის იდენტიფიცირების ჯგუფს მიმართავს.
      „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონი შეიცავს ოჯახის წევრის განმარტებას, რომლის მიხედვით ოჯახის წევრად განიხილება -   დედა, მამა, პაპა, ბებია, მეუღლე, არარეგისტრირებულ ქორწინებაში მყოფი პირი, შვილი (გერი), მინდობით აღსაზრდელი, მინდობით აღმზრდელი (დედობილი, მამობილი), დედინაცვალი, მამინაცვალი, შვილიშვილი, და, ძმა, მეუღლის მშობელი, არარეგისტრირებულ ქორწინებაში მყოფი პირის მშობელი, შვილის მეუღლე (მათ შორის, არარეგისტრირებულ ქორწინებაში მყოფი), ყოფილი მეუღლე, წარსულში არარეგისტრირებულ ქორწინებაში მყოფი პირი, მეურვე, მზრუნველი, მხარდამჭერი, მეურვეობისა და მზრუნველობის ქვეშ მყოფი პირი, მხარდაჭერის მიმღები, აგრეთვე პირები, რომლებიც მუდმივად ეწევიან ან ეწეოდნენ ერთიან საოჯახო მეურნეობას.
      
      
      3. ქალთა მიმართ ძალადობისა და ოჯახში ძალადობის ფაქტებზე რეაგირების ძირითადი სამართლებრივი მექანიზმები
      
      „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონი მნიშვნელოვან ყურადღებას უთმობს ქალთა მიმართ ძალადობისა და ოჯახში ძალადობის გამოვლენისა და აღკვეთის მექანიზმებს. იმის გათვალისწინებით, რომ ქალთა მიმართ ძალადობა და ოჯახში ძალადობა, შესაბამისი დეფინიციის გათვალისწინებით, სამართალდარღვევათა მთელ რიგ ნიშნებს შეიცავს და მართლსაწინააღმდეგო ქმედებათა სპეციფიკური თავისებურებებით ხასიათდება, ზემოაღნიშნული კანონის მე-9 მუხლის მიხედვით ქალთა მიმართ ძალადობისა და ოჯახში ძალადობის გამოვლენისა და აღკვეთისათვის   გამოიყენება სისხლისსამართლებრივი, სამოქალაქო-სამართლებრივი და ადმინისტრაციულ-სამართლებრივი მექანიზმები. 
      ამავე კანონის მე-9 მუხლის მე-2 - მე-4 პუნქტების მიხედვით კი:  სისხლისსამართლებრივი მექანიზმები _ გამოიყენება იმ შემთხვევაში, როდესაც ქალთა მიმართ ძალადობის ან/და ოჯახში ძალადობის ფაქტი სისხლის სამართლის დანაშაულის ნიშნებს შეიცავს.  სამოქალაქოსამართლებრივი მექანიზმები გამოიყენება ქალთა მიმართ ძალადობის ან/და ოჯახში ძალადობის შედეგად მიყენებული ზიანის საქართველოს სამოქალაქო კანონმდებლობით დადგენილი წესით ასანაზღაურებლად, ხოლო  ადმინისტრაციულსამართლებრივი მექანიზმები გამოიყენება შემაკავებელი ორდერის/დამცავი ორდერის გამოცემით, აგრეთვე იმ შემთხვევაში, როდესაც სამართალდარღვევის ხასიათი, საქართველოს კანონმდებლობის შესაბამისად, არ იწვევს სისხლისსამართლებრივ პასუხისმგებლობას და მისი აღკვეთა შესაძლებელია საქართველოს ადმინისტრაციულ სამართალდარღვევათა კოდექსის ნორმების გამოყენებით.
      
      
      4. ქალთა მიმართ ძალადობისა და ოჯახში ძალადობის ფაქტებზე რეაგირების სისხლისსამართლებრივი მექანიზმები
      
      ქალთა მიმართ ძალადობისა და ოჯახში ძალადობის ყველაზე მძიმე ფორმას წარმოადგენს ქალთა მიმართ ან ოჯახის წევრის მიმართ საქართველოს სისხლის სამართლის კოდექსით გათვალისწინებული დანაშაულის ჩადენა. აღნიშნულ ქმედებაზე რეაგირების დროს კი ხდება სისხლისსამართლებრივი მექანიზმების გამოყენება, ანუ იმ მექანიზმებისა, რომელიც გათვალისწინებულია საქართველოს სისხლის სამართლისა და საქართველოს სისხლის სამართლის საპროცესო კოდექსებით, კერძოდ, დანაშაულის გამოძიების, სისხლისსამართლებრივი დევნისა და მართლმსაჯულების განხორციელების წესები.
      მითითებულის გათვალისწინებით აღსანიშნავია, რომ ოჯახში ძალადობასთან დაკავშირებით საქართველოს სისხლის სამართლის კოდექსში 2012 წლის 12 ივნისს შეტანილი იქნა ცვლილებები, რომლის მიხედვით საქართველოს სისხლის სამართლის კოდექსს დაემატა ორი ახალი მუხლი - მუხლი 111 (პასუხისმგებლობა ოჯახური დანაშაულისათვის) და მუხლი 1261 (ოჯახში ძალადობა), რომელთა მიხედვით განისაზღვრა ოჯახში ძალადობის დანაშაულის დეფინიცია და ოჯახურ დანაშაულებს მიკუთვნებული დანაშაულის სახეები. აღნიშნული ცვლილებებით მნიშვნელოვნად გაფართოვდა სისხლის სამართლებრივი მექანიზმების გამოყენების შესაძლებლობები ოჯახში ძალადობის ფაქტებზე რეაგირების თვალსაზრისით.
      საქართველოს სისხლის სამართლის კოდექსის 1261 მუხლის მიხედვით, საქართველოს სისხლის სამართლის კოდექსში  ცალკე მუხლად გამოიყო ოჯახში ძალადობის დეფინიცია სისხლის სამართლებრივი კანონმდებლობის მიზნებისათვის, განისაზღვრა მისი მაკვალიფიცირებელი ნიშნები და სანქციები აღნიშნული ქმედებისათვის. კერძოდ, საქართველოს სისხლის სამართლის კოდექსის  1261 მუხლის (ოჯახში ძალადობა)  მიხედვით `ოჯახში ძალადობა არის ოჯახის ერთი წევრის მიერ ოჯახის სხვა წევრის მიმართ ძალადობა, სისტემატური შეურაცხყოფა, შანტაჟი ან დამცირება, რამაც გამოიწვია ფიზიკური ტკივილი ან ტანჯვა და რასაც არ მოჰყოლია ამ კოდექსის 117-ე, 118-ე ან 120-ე მუხლით გათვალისწინებული შედეგი“. ამავე მუხლის მიხედვით აღნიშნული ქმედება ისჯება საზოგადოებისათვის სასარგებლო შრომით ვადით ოთხმოციდან ას ორმოცდაათ საათამდე ან თავისუფლების აღკვეთით ვადით ორ წლამდე, იარაღთან დაკავშირებული უფლებების შეზღუდვით ან უამისოდ.
      საქართველოს სისხლის სამართლის კოდექსის აღნიშნულ მუხლს აქვს მეორე ნაწილი, რომლის მიხედვით, სისხლის სამართლის პასუხისმგებლობა მძიმდება, თუ  ოჯახში ძალადობის სისხლის სამართლის კოდექსის 1261 მუხლის პირველი ნაწილით გათვალისწინებული ქმედება ჩადენილი იქნება წინასწარი შეცნობით არასრულწლოვნის, უმწეო მდგომარეობაში მყოფის, შეზღუდული შესაძლებლობის მქონე პირის ან ორსული ქალის მიმართ; არასრულწლოვნის თანდასწრებით მისივე ოჯახის წევრის მიმართ; ორი ან მეტი პირის მიმართ; ჯგუფურად; არაერთგზის. აღნიშნული ქმედება ისჯება საზოგადოებისათვის სასარგებლო შრომით ვადით ორასიდან ოთხას საათამდე ან თავისუფლების აღკვეთით ვადით ერთიდან სამ წლამდე, იარაღთან დაკავშირებული უფლებების შეზღუდვით ან უამისოდ.
      საქართველოს სისხლის სამართლის კოდექსის ახალი - 111 მუხლით განსაზღვრავს ოჯახურ დანაშაულების კატეგორიას მიკუთვნებულ დანაშაულებების სახეობებს. აღნიშნული მუხლის მიხედვით საქართველოს სისხლის სამართლის კოდექსის რიგი მუხლებით გათვალისწინებული ქმედება, თუ იგი ჩადენილი იქნება  ოჯახის ერთი წევრის მიერ ოჯახის სხვა წევრის მიმართ განიხილება, როგორც ოჯახური დანაშაულები. ასეთ დანაშაულთა კატეგორიას კი განეკუთვნება  საქართველოს სისხლის სამართლის კოდექსის შემდეგი მუხლებით გათვალისწინებული დანაშაულები - მუხლი 108 (განზრახ მკვლელობა); მუხლი 109  (განზრახ მკვლელობა დამამძიმებელ გარემოებაში); მუხლი 115 (თვითმკვლელობამდე მიყვანა); მუხლი 117 (ჯანმრთელობის განზრახ მძიმე დაზიანება); მუხლი 118 (ჯანმრთელობის განზრახ ნაკლებად მძიმე დაზიანება); მუხლი 120 (ჯანმრთელობის განზრახ მსუბუქი დაზიანება);  მუხლი 126  (ძალადობა);  მუხლი 1331 (სტერილიზაცია თანხმობის გარეშე); მუხლი 1332 (ქალის სასქესო ორგანოების დასახიჩრება); მუხლი 137 (გაუპატიურება);  მუხლი 138  (სექსუალური ხასიათის სხვაგვარი ქმედება);  მუხლი 139 (პირის სხეულში სექსუალური ხასიათის შეღწევის ან სექსუალური ხასიათის სხვაგვარი ქმედების იძულება); მუხლი 140 (სექსუალური ხასიათის შეღწევა თექვსმეტი წლის ასაკს მიუღწევლის სხეულში); მუხლი 141 (გარყვნილი ქმედება); მუხლი 143 (თავისუფლების უკანონო აღკვეთა);  მუხლი 144 (მძევლად ხელში ჩაგდება);  მუხლი 1441  (წამება);  მუხლი 1442  (წამების მუქარა);  მუხლი 1443 (დამამცირებელი ან არაადამიანური მოპყრობა); მუხლი 149 (უკანონო მოთავსება ან დაკავება ფსიქიატრიულ საავადმყოფოში);  მუხლი 150  (იძულება);  მუხლი 151 (მუქარა);  მუხლი 1511 (ადევნება); მუხლი 160 (ბინის ან სხვა მფლობელობის ხელშეუხებლობის დარღვევა); მუხლი 171 (არასრულწლოვნის ჩაბმა ანტისაზოგადოებრივ ქმედებაში); მუხლი 187  (ნივთის დაზიანება ან განადგურება);  მუხლი 253  (პროსტიტუციაში ჩაბმა); მუხლი 255 (პორნოგრაფიული ნაწარმოების ან სხვა საგნის უკანონოდ დამზადება ან გასაღება); მუხლი 2551 (არასრულწლოვნის ჩაბმა პორნოგრაფიული ნაწარმოების ან სხვა საგნის უკანონოდ დამზადებასა და გასაღებაში);  მუხლი 3811 (შემაკავებელი ან დამცავი ორდერით გათვალისწინებული მოთხოვნებისა და ვალდებულებების შეუსრულებლობა. არასრულწლოვნის განცალკევების შესახებ სოციალური მუშაკის გადაწყვეტილებისადმი დაუმორჩილებლობა); მუხლი 3812 (მეურვეობისა და მზრუნველობის ორგანოს მოთხოვნის შეუსრულებლობა).
      საქართველოს სისხლის სამართლის კოდექსის 111 მუხლის მიხედვით, ოჯახური დანაშაულისათვის სისხლისსამართლებრივი პასუხისმგებლობა განისაზღვრება საქართველოს სისხლის სამართლის კოდექსის ზემოთჩამოთვლილი შესაბამისი მუხლით,საქართველოს სისხლის სამართლის კოდექსის 111 მუხლზე მითითებით.
      ოჯახში ძალადობის წინააღმდეგ მკაცრი სისხლისსამართლებრივი პოლიტიკის გამოყენების გათვალისწინებით საქართველოს სისხლის სამართლის კოდექსი ითვალისწინებს ნორმას, რომლის მიხედვით, დანაშაულის ჩადენა ოჯახის ერთი წევრის მიერ ოჯახის სხვა წევრის მიმართ, მიიჩნევა პასუხისმგებლობის დამამძიმებელ გარემოებად საქართველოს სისხლის სამართლის კოდექსით გათვალისწინებული ყველა შესაბამისი დანაშაულისათვის (საქართველოს სისხლის სამართლის კოდექსის 531 მუხლი). 
      აღსანიშნავია, რომ საქართველოს სისხლის სამართლის კოდექსის მიხედვით, კოდექსით გათვალისწინებული ცალკეული შედარებით მსუბუქი სასჯელები არ გამოიყენება ოჯახური დანაშაულის ჩამდენი პირების მიმართ. მაგალითად, საქართველოს სისხლის სამართლის კოდექსის 42-ე მუხლის მიხედვით, ჯარიმა ძირითად სასჯელად არ შეიძლება დაინიშნოს  ოჯახში ძალადობის ან  ოჯახური დანაშაულის ჩადენისთვის. ასევე საქართველოს სისხლის სამართლის კოდექსის 471 მუხლის მიხედვით სასჯელის სახე -  შინაპატიმრობა არ შეიძლება გამოყენებული იქნეს ოჯახური დანაშაულის ჩამდენი პირის მიმართ.
      ოჯახში ძალადობის ფაქტებზე რეაგირების სისხლისსამართლებრივი მექანიზმების გაძლიერების თვალსაზრისით აღსანიშნავია საქართველოს სისხლის სამართლის საპროცესო კოდექსში შეტანილი ცვლილებები, რომელიც ითვალისწინებს აღკვეთის ღონისძიებასთან ერთად ბრალდებულისათვის გარკვეული ვალდებულების დაკისრებას კერძოდ,  საქართველოს სისხლის სამართლის საპროცესო კოდექსის 199-ე მუხლში შეტანილი იქნა ცვლილებები, რომლის მიხედვით, აღკვეთის ღონისძიებასთან ერთად ბრალდებულის მიმართ შეიძლება ასევე გამოყენებულ იქნეს რიგი სხვა  ვალდებულებების დაკისრება, მათ შორის -  დანიშნულ დროს ან გამოძახებისთანავე გამოცხადდეს სასამართლოში; ელექტრონული მონიტორინგი; გარკვეული ადგილის დაუტოვებლობის ან მასში შეღწევის აკრძალვა; აკრძალვა გარკვეულ პირებთან შეხვედრისა სპეციალური ნებართვის გარეშე და სხვა. ამასთან, მითითებული მუხლის მე-3 ნაწილის მიხედვით, თუ პირის მიმართ სისხლისსამართლებრივი დევნა დაწყებულია ქალთა მიმართ ძალადობის ან/და ოჯახში ძალადობის ან ოჯახური დანაშაულის ბრალდებით, სასამართლო აღკვეთის ღონისძიების გამოყენების საკითხთან ერთად პრიორიტეტულად განიხილავს ბრალდებულისათვის იარაღის ჩამორთმევის ვალდებულების დაკისრების ან/და გარკვეულ ადგილზე შესვლისა და დაზარალებულთან მიახლოების აკრძალვის საკითხს.
      ოჯახური დანაშაულებისა და ოჯახში ძალადობის დანაშაულის შედეგად დაზარალებულ პირთა ინტერესების დაცვის უზრუნველსაყოფად საქართველოს სისხლის სამართლის საპროცესო კოდექსში 2019 წლის 20 სექტემბერს შეტანილი იქნა ცვლილებები, რომლის მიხედვით ოჯახური დანაშაულებისა და ოჯახში ძალადობის დანაშაულის შედეგად დაზარალებულ პირებს მიენიჭათ უფლებამოსილება სასამართლოში გაასაჩივრონ ზემდგომი პროკურორის გადაწყვეტილება - გამოძიების ან/და სისხლისსამართლებრივი დევნის შეწყვეტის შესახებ პროკურორის დადგენილებაზე შეტანილი საჩივარი (საქართველოს სისხლის სამართლის საპროცესო კოდექსის 106-ე მუხლი).
      აღსანიშნავია, რომ „ქალთა მიმართ ძალადობისა და ოჯახში ძალადობის პრევენციისა და აღკვეთის შესახებ“ ევროპის  საბჭოს (სტამბულის) კონვენციის რატიფიცირების გათვალისწინებითა და ქალთა მიმართ ძალადობის ცალკეულ ფორმებზე ეფქტური რეაგირების მიზნით საქართველოს სისხლის სამართლის კოდექსში შეტანილი იქნა ცვლილებები და  სისხლის სამართლის წესით დასჯადად გამოცხადდა ისეთი ქმედებები, როგორიცაა   სტერილიზაცია თანხმობის გარეშე (მუხლი 1331); ქალის სასქესო ორგანოების დასახიჩრება (მუხლი 1332);  ქორწინების იძულება (მუხლი 1501); ადევნება (მუხლი 1511).
      
      
      5. ქალთა მიმართ ძალადობისა და ოჯახში ძალადობის ფაქტებზე  რეაგირების სამოქალაქო-სამართლებრივი მექანიზმები
      
        ქალთა მიმართ ძალადობას ან/და ოჯახში ძალადობას, რომელსაც თან ახლავს მსხვერპლისათვის პირადი ქონებრივი და არაქონებრივი ზიანის მიყენება, „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონის მიხედვით, შესაძლებელია გამოყენებული იქნეს სამოქალაქო-სამართლებრივი მექანიზმები. აღნიშნული თავის მხრივ გულისხმობს სასარჩელო წარმოების გზით საქართველოს სამოქალაქო კოდექსითა და საქართველოს სამოქალაქო საპროცესო კოდექსებით განსაზღვრული წესითა და პროცედურით უზრუნველყოფილი იქნეს მსხვერპლისათვის მიყენებული ზიანის ანაზღაურება. მაგალითად, საქართველოს სამოქალაქო კოდექსის 992-ე მუხლის მიხედვით `პირი, რომელიც სხვა პირს მართლსაწინააღმდეგო, განზრახი ან გაუფრთხილებელი მოქმედებით მიაყენებს ზიანს, ვალდებულია აუნაზღაუროს მას ეს ზიანი~. აღნიშნული კოდექსის 413-ე მუხლის ასევე ითვალისწინებს ზიანის ანაზღაურებას არაქონებრივი ზიანისათვის, რომლის მიხედვით `არაქონებრივი ზიანისათვის ფულადი ანაზღაურება შეიძლება მოთხოვილ იქნეს მხოლოდ კანონით ზუსტად განსაზღვრულ შემთხვევებში გონივრული და სამართლიანი ანაზღაურების სახით. სხეულის დაზიანების ან ჯანმრთელობისათვის ვნების მიყენების შემთხვევებში დაზარალებულს შეუძლია მოითხოვოს ანაზღაურება არაქონებრივი ზიანისთვისაც~. 
      
      
      6. ქალთა მიმართ ძალადობისა და ოჯახში ძალადობის ფაქტებზე რეაგირების ადმინისტრაციულ-სამართლებრივი მექანიზმები, დამცავი და შემაკავებელი ორდერები
      
      საქართველოს კანონმდებლობის მიხედვით,  ქალთა მიმართ ძალადობის ან/და ოჯახში ძალადობის წინააღმდეგ მიმართულ უმნიშვნელოვანეს, ამასთან,  ოპერატიულ და ქმედით ღონისძიებებს განეკუთვნება ადმინისტრაციულ-სამართლებრივი მექანიზმები, რომელიც მოიცავს როგორც საქართველოს ადმინისტრაციულ სამართალდარღვევათა კოდექსით გათვალისწინებულ სამართალდარღვევებზე (მაგალითად, წვრილმანი ხულიგნობა (მუხლი 166), ბავშვების აღზრდისა და სწავლების მოვალეობის შეუსრულებლობა (მუხლი 172), ბავშვზე ძალადობის გამოვლენის და შესაბამისი ინფორმაციის უფლებამოსილი ორგანოსთვის მიწოდების ვალდებულების შეუსრულებლობა (მუხლი 1726), თვითნებობა (მუხლი 174) და ა.შ.) რეაგირებას, ასევე ქართული სამართლებრივი სისტემისათვის ნოვაციად ქცეულ დამცავი და შემაკავებელი ორდერების გამოყენებას.
      
      ქალთა მიმართ ძალადობის ან/და ოჯახში ძალადობის აღკვეთისა და მსხვერპლთა დაცვის უმნიშვნელოვანეს და სპეციფიკურ ადმინისტრაციულ-სამართლებრივი მექანიზმებს განეკუთვნება დამცავი და შემაკავებელი ორდერები. აღნიშნული ორდერები სწორედ „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონით იქნა შემოღებული საქართველოს სამართლებრივ სისტემაში, ოჯახში ძალადობის ფაქტებზე ოპერატიული რეაგირების უზრუნველსაყოფად. დამცავი და შემაკავებელი ორდერები ეს არის სპეციფიკური სამართლებრივ აქტები, რომლითაც ერთის მხრივ განისაზღვრება ქალთა მიმართ ძალადობის ან/და  ოჯახში ძალადობის მსხვერპლის დაცვის ღონისძიებები, ხოლო მეორე მხრივ მოძალადისათვის დგინდება გარკვეული შეზღუდვები და აკრძალვები.
      საქართველოს კანონმდებლობის მიხედვით ორდერები ორი სახისაა - დამცავი და შემაკავებელი. აღნიშნული ორდერები ერთმანეთისაგან განსხვავდებიან გამომცემი სუბიექტის, მოქმედების ვადის, გასათვალისწინებელი საკითხებით, გამოცემისა და ძალაში შესვლის სპეციფიკურობით. კერძოდ, დამცავი ორდერი გამოიცემა პირველი ინსტანციის სასამართლოს მიერ ადმინისტრაციული სამართალწარმოების წესით, ხოლო შემაკავებელი ორდერი გამოიცემა პოლიციის უფლებამოსილი თანამშრომლის მიერ ოჯახში ძალადობის ფაქტებზე ოპერატიული რეაგირების მიზნით.
      
      
      6.1. დამცავი ორდერი, მისი გამოცემისა და გასაჩივრების წესი
      
      დამცავი ორდერი არის პირველი ინსტანციის სასამართლოს (მოსამართლის) მიერ ადმინისტრაციული სამართალწარმოების წესით გამოცემული აქტი, რომლითაც განისაზღვრება მსხვერპლის დაცვის დროებითი ღონისძიებები. დამცავი ორდერის გამოცემის, ძალაში შესვლისა და გასაჩივრების წესი განისაზღვრება „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონითა და საქართველოს ადმინისტრაციულ საპროცესო კოდექსის მიხედვით.
      დამცავი ორდერის გამოცემის მოთხოვნის უფლება აქვს მსხვერპლს, აგრეთვე მისი ოჯახის წევრს ანდა მსხვერპლის თანხმობით სოციალურ მუშაკს ან პირს, რომელიც მსხვერპლს უწევს სამედიცინო, იურიდიულ, ფსიქოლოგიურ დახმარებას, ხოლო არასრულწლოვნის მიმართ ძალადობის შემთხვევაში – ასევე მეურვეობისა და მზრუნველობის ორგანოს. განცხადება დამცავი ორდერის გამოცემის მოთხოვნის თაობაზე შეიტანება და განიხილება პირველი ინსტანციის სასამართლოში მსხვერპლის საცხოვრებელი ადგილის მიხედვით.
      სასამართლო, განცხადების სასამართლოს კანცელარიაში რეგისტრაციიდან, 10 დღის ვადაში განიხილავს და იღებს გადაწყვეტილებას დამცავი ორდერის გამოცემის, გაუქმების, მოქმედების ვადის გაგრძელების ან გამოცემაზე უარის თქმის შესახებ. მხარეთა გამოუცხადებლობა არ აფერხებს აღნიშნული საკითხის განხილვას შესაბამის სასამართლოში.
       დამცავი ორდერი გამოიცემა 9 თვემდე ვადით. მისი მოქმედების  კონკრეტულ ვადას განსაზღვრავს სასამართლო. დამცავი ორდერის მოქმედების ვადის შეცვლის საკითხს წყვეტს სასამართლო. ამასთან, დამცავი ორდერის მოქმედების ვადის გაგრძელება შესაძლებელია ორდერის მოქმედების პერიოდში და დამატებით არა უმეტეს 3 თვით, თუ არსებობს საფრთხე მსხვერპლის ან ოჯახის სხვა წევრის მიმართ.
       დამცავი ორდერის გამოცემასთან დაკავშირებით პირველი ინსტანციის სასამართლოს მიერ მიღებული გადაწყვეტილება საჩივრდება სააპელაციო სასამართლოში, მხარისათვის დასაბუთებული  გადაწყვეტილების ჩაბარებიდან 3 დღის ვადაში. გასაჩივრება არ აჩერებს გამოცემული დამცავი ან/და შემაკავებელი ორდერის მოქმედებას. საჩივართან დაკავშირებით გადაწყვეტილებას იღებს სააპელაციო სასამართლო საჩივრის წარდგენიდან 7 დღის ვადაში. სააპელაციო სასამართლოს გადაწყვეტილება საბოლოოა და არ საჩივრდება. 
      
      
      6.2. შემაკავებელი ორდერი, მისი გამოცემისა და გასაჩივრების წესი 
       
      შემაკავებელი ორდერი არის პოლიციის უფლებამოსილი თანამშრომლის მიერ, ქალთა მიმართ ძალადობის ან/და ოჯახში ძალადობის ფაქტზე ოპერატიული რეაგირებისათვის გამოცემული აქტი, რომლითაც განისაზღვრება ქალთა მიმართ ძალადობის ან/და ოჯახში ძალადობის შემთხვევაში მსხვერპლის დაცვისა და მოძალადის მიმართ გარკვეული მოქმედებების შეზღუდვის დროებითი ღონისძიებები.
      შემაკავებელი ორდერის გამოცემის მოთხოვნის უფლება აქვს მსხვერპლს, აგრეთვე მისი ოჯახის წევრს ანდა მსხვერპლის თანხმობით სოციალურ მუშაკს ან პირს, რომელიც მსხვერპლს უწევს სამედიცინო, იურიდიულ, ფსიქოლოგიურ დახმარებას, ხოლო არასრულწლოვნის მიმართ ძალადობის შემთხვევაში – ასევე მეურვეობისა და მზრუნველობის ორგანოს.
      შემაკავებელი ორდერისა და შემაკავებელი ორდერის ოქმის ფორმა, ასევე მასში შესატანი ინფორმაცია განსაზღვრულია  „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონის მე-10 მუხლითა და „შემაკავებელი ორდერის და შემაკავებელი ორდერის ოქმის ფორმების დამტკიცების, აგრეთვე მათი შედგენის უფლებამოსილი პირების განსაზღვრის შესახებ“  საქართველოს შინაგან საქმეთა მინისტრის 2018 წლის 13 ივლისის №81 ბრძანებით. აღსანიშნავია, რომ მითითებული სამართლებრივი აქტით განისაზღვრა ძალადობის განმეორების რისკის შეფასების სისტემა, რომლის მიხედვით, შემაკავებელი ორდერის ოქმში მითითებული კითხვებისათვის მინიჭებული ქულების საფუძველზე განისაზღვრება  ქალის მიმართ ძალადობის ან/და ოჯახში ძალადობის განმეორების რისკი და ამ რისკის სიმძიმის გათვალისწინებით მიიღება ერთ-ერთი შემდეგ გადაწყვეტილება: შემაკავებელი ორდერის გამოცემის ან შემაკავებელი ორდერის გამოცემაზე უარის თქმის შესახებ. კანონმდებლობის მიხედვით, განმეორებითი ძალადობის რისკის სიმძიმე შეიძლება იყოს დაბალი, საშუალო და მაღალი, რომლის განსაზღვრა, როგორც აღინიშნა, ხდება შემაკავებელი ორდერის ოქმში მითითებული კითხვებისთვის მინიჭებული ქულების საფუძველზე. იმ შემთხვევაში როცა სახეზეა განმეორებითი ძალადობის მაღალი რისკი, პოლიციის მიერ შემაკავებელი ორდერი გამოიცემა 1 თვის (30 დღე) ვადით, ხოლო როცა სახეზეა საშუალო ან დაბალი რისკი, ორდერი შეიძლება გამოცემულ იქნეს უფრო მცირე ვადითაც.
      
      „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონის მე-10 მუხლის 11 პუნქტის მიხედვით, პოლიციის უფლებამოსილი თანამშრომლის მიერ მსხვერპლის დაცვისა და მოძალადის გარკვეული მოქმედებების შეზღუდვის უზრუნველსაყოფად დროებითი ღონისძიების სახით შემაკავებელი ორდერის გამოცემა სავალდებულოა საქართველოს სისხლის სამართლის კოდექსის 108-ე, 109-ე, 115-ე, 117-ე, 118-ე, 120-ე, 126-ე, 137-ე და 138-ე მუხლებით, 143-ე მუხლის მე-3 ნაწილის „ე“ ქვეპუნქტითა და მე-4 ნაწილით, 144-ე მუხლის მე-2 ნაწილის „ი“ ქვეპუნქტითა და მე-3 ნაწილით, 144​1−144​3 და 151-ე მუხლებით,  160-ე მუხლის მე-2 ნაწილის „ა“ ქვეპუნქტითა და მე-3 ნაწილით და 381​1 მუხლით გამოძიების დაწყების ან გამოძიების მიმდინარეობის შემთხვევაში.
      „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონის მე-11 მუხლის მე-3 პუნქტის მიხედვით,  პოლიცია  უფლებამოსილია   საკუთარი  ინიციატივით  გამოსცეს  შემაკავებელი  ორდერი,  თუ  არსებობს საკმარისი   საფუძველი   ვარაუდისთვის,   რომ  შეიძლება   დაირღვეს  პირის  კონსტიტუციური   უფლებები  და თავისუფლებები   მისი   უგულებელყოფით   ან  იძულებით   ან/და  მის  მიმართ  ფიზიკური,  ფსიქოლოგიური, ეკონომიკური, სექსუალური ძალადობით.
      „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონის მე-11 მუხლის   მე-2 პუნქტის მიხედვით, პოლიციის უფლებამოსილი თანამშრომლის მიერ შემაკავებელი ორდერი ასევე შეიძლება გამოიცეს ძალადობის ჩამდენი   პირის   (მოძალადის)   პენიტენციური   დაწესებულებიდან   გამოსვლასთან დაკავშირებით.
       
      საქართველოს კანონმდებლობის მიხედვით, თუ შემაკავებელი ორდერის გამოცემის საკითხის განხილვისას იკვეთება საქართველოს სისხლის სამართლის კოდექსით გათვალისწინებული დანაშაულის ნიშნები, შემაკავებელი ორდერის გამოცემის საკითხის განხილვის პარალელურად საქმის მასალები ქვემდებარეობის მიხედვით ეგზავნება შესაბამის ორგანოს სისხლისსამართლებრივი დევნის საკითხის გადასაწყვეტად. ამასთან, „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონის მე-10 მუხლის მე-5 პუნქტის მიხედვით, ქალთა მიმართ ძალადობის ან/და ოჯახში ძალადობის ჩამდენი პირის (მოძალადის) მიმართ საქართველოს სისხლის სამართლის კანონმდებლობით გათვალისწინებული ღონისძიებების (სისხლისსამართლებრივი მექანიზმების) გამოყენება არ აფერხებს ძალადობის შედეგად დაზარალებული პირის (მსხვერპლის) დაცვის უზრუნველსაყოფად დამცავი ორდერის ან შემაკავებელი ორდერის გამოცემას. 
      
       მსხვერპლმა ან მოძალადემ გამოცემული შემაკავებელი ორდერი შეიძლება გაასაჩივროს მისთვის ორდერის გადაცემიდან/ჩაბარებიდან 3 დღის ვადაში. საქართველოს ადმინისტრაციულ საპროცესო კოდექსის მიხედვით, შემაკავებელი ორდერის გაუქმების თაობაზე სარჩელს განიხილავს პირველი ინსტანციის სასამართლო მსხვერპლის საცხოვრებელი ადგილის მიხედვით. შემაკავებელი ორდერის გაუქმების თაობაზე სარჩელი წერილობით უნდა იქნეს წარდგენილი. სასამართლო სარჩელს წარდგენიდან 3 დღის ვადაში განიხილავს და იღებს გადაწყვეტილებას შემაკავებელი ორდერის გაუქმების ან ნაწილობრივ გაუქმების ან მის გაუქმებაზე უარის თქმის შესახებ. ამასთან, მხარეთა გამოუცხადებლობა არ აფერხებს სასამართლოს მიერ  აღნიშნული საკითხის განხილვას.
      პირველი ინსტანციის სასამართლოს მიერ მიღებული გადაწყვეტილება შეიძლება გასაჩივრდეს სააპელაციო სასამართლოში, მხარისათვის დასაბუთებული გადაწყვეტილების ჩაბარებიდან 3 დღის ვადაში. საჩივართან დაკავშირებით გადაწყვეტილებას  სააპელაციო სასამართლო იღებს საჩივრის წარდგენიდან 7 დღის ვადაში. სააპელაციო სასამართლოს გადაწყვეტილება საბოლოოა და არ საჩივრდება. 
       შემაკავებელი ორდერის გაუქმების თაობაზე სარჩელის წარდგენა და სასამართლოს მიერ მიღებული გადაწყვეტილების გასაჩივრება არ აჩერებს გამოცემული შემაკავებელი ორდერის მოქმედებას.
       
       
      6.3. პასუხისმგებლობა დამცავი და შემაკავებელი ორდერებით გათვალისწინებული მოთხოვნებისა და ვალდებულებების შეუსრულებლობისათვის 
      
       საქართველოს სისხლის სამართლის კოდექსის მიხედვით, დადგენილია სისხლისსამართლებრივი პასუხისმგებლობა შემაკავებელი ან დამცავი ორდერებით გათვალისწინებული მოთხოვნებისა და ვალდებულებების შეუსრულებლობისათვის. კერძოდ, საქართველოს სისხლის სამართლის კოდექსის 3811 მუხლი ითვალისწინებს სისხლისსამართლებრივ პასუხისმგებლობას დამცავი ან შემაკავებელი ორდერით გათვალისწინებული მოთხოვნებისა და ვალდებულებების შეუსრულებლობისათვის. აღნიშნული მუხლის მიხედვით, შემაკავებელი ორდერით ან დამცავი ორდერით გათვალისწინებული მოთხოვნებისა და ვალდებულებების შეუსრულებლობა ისჯება ჯარიმით ან საზოგადოებისათვის სასარგებლო შრომით ვადით ას ოთხმოციდან ორას ორმოც საათამდე ან თავისუფლების აღკვეთით ვადით ერთ წლამდე, იარაღთან დაკავშირებული უფლებების შეზღუდვით ან უამისოდ. აღნიშნული მუხლის მე-3 ნაწილის მიხედვით კი, იგივე ქმედება, ჩადენილი არაერთგზის ისჯება თავისუფლების აღკვეთით ვადით ერთიდან სამ წლამდე, იარაღთან დაკავშირებული უფლებების შეზღუდვით ან უამისოდ. 
       
       
       6.4. ზედამხედველობის მექანიზმები დამცავი და შემაკავებელი ორდერებით გათვალისწინებული მოთხოვნებისა და პირობების შესრულებაზე
       
       საქართველოს შინაგან საქმეთა მინისტრის 2019 წლის 11 დეკემბრის №100   ბრძანებით დამტკიცებული იქნა „დამცავი, შემაკავებელი და იარაღთან დაკავშირებული უფლებების შეზღუდვის ორდერებით გათვალისწინებული მოთხოვნებისა და პირობების შესრულების ზედამხედველობის წესი“. აღნიშნული წესის მიხედვით, დამცავი, შემაკავებელი და იარაღთან დაკავშირებული უფლებების შეზღუდვის ორდერებით გათვალისწინებული მოთხოვნებისა და პირობების შესრულების ზედამხედველობას ახორციელებს საქართველოს შინაგან საქმეთა სამინისტროს შესაბამისი ტერიტორიული ორგანო მსხვერპლის საცხოვრებელი ადგილის მიხედვით.
       ზემოაღნიშნული წესის მიხედვით, დამცავი და შემაკავებელი ორდერის ზედამხედველობის განხორციელების მიზნით ზედამხედველობაზე უფლებამოსილი პირი უფლებამოსილია გაესაუბროს მსხვერპლსა და მოძალადეს, მათ შორის, კომუნიკაციის ტექნიკური საშუალებების გამოყენებით, აგრეთვე, შეხვედრისა და გასაუბრების მიზნით დაიბაროს ისინი პოლიციაში ან/და განახორციელოს წინასწარ შეთანხმებული ან შეუთანხმებელი (დაუგეგმავი) ვიზიტი მათ საცხოვრებელ ადგილზე.
       
       
       7. მოძალადის მიმართ ელექტრონული ზედამხედველობის დაწესება 
       
      2020 წელს საქართველოს კანონმდებლობაში განხორციელებული იქნა ცვლილებები, რომლის მიხედვით „ქალთა მიმართ ძალადობის ან/და ოჯახში ძალადობის აღკვეთის, ძალადობის მსხვერპლთა დაცვისა და დახმარების შესახებ“ საქართველოს კანონს დაემატა ახალი ნორმები (მუხლი 101), რომლის მიხედვით განისაზღვრა მოძალადეთა მიმართ ელექტრონული ზედამხედველობის დაწესებისა და განხორციელება წესი. აღნიშნული ცვლილებების მიხედვით, ქალთა მიმართ ძალადობის ან/და ოჯახში ძალადობის ფაქტის არსებობისას პოლიციის უფლებამოსილ თანამშრომელს შეუძლია მსხვერპლის დაცვის დროებითი ღონისძიების განხორციელების უზრუნველსაყოფად მოძალადის მიმართ დააწესოს ელექტრონული ზედამხედველობა.
      საქართველოს შინაგან საქმეთა მინისტრის 2020 წლის 26 აგვისტოს №126 ბრძანებითა და საქართველოს შინაგან საქმეთა მინისტრის 2020 წლის 26 აგვისტოს №127 ბრძანებით დამტკიცდა „ელექტრონული ზედამხედველობის განხორციელების წესი“ და „ელექტრონული ზედამხედველობის განხორციელების შესახებ ოქმის ფორმა“.
      საქართველოს შინაგან საქმეთა მინისტრის 2020 წლის 26 აგვისტოს №126 ბრძანებით დამტკიცებული „ელექტრონული ზედამხედველობის განხორციელების წესის“ მიხედვით, ელექტრონული ზედამხედველობა არის პოლიციის უფლებამოსილი თანამშრომლის მიერ, ძალადობის მსხვერპლის დაცვის დროებითი ღონისძიების უზრუნველსაყოფად დაწესებული ღონისძიება, რომლითაც ხორციელდება მოძალადის მსხვერპლთან მიახლოების კონტროლი.
      
      საქართველოს კანონმდებლობის მიხედვით, მოძალადის მიმართ ელექტრონული ზედამხედველობა შეიძლება დაწესდეს შემაკავებელი ორდერის გამოცემისას, აგრეთვე შემაკავებელი ორდერის მოქმედების პერიოდში, ნებისმიერ დროს. ამასთან, ელექტრონული ზედამხედველობა შეიძლება განხორციელდეს არაუმეტეს შემაკავებელი ორდერის მოქმედების ვადით. იმ შემთხვევაში, თუ ელექტრონული ზედამხედველობის დაწესება შემაკავებელი ორდერის გამოცემისას წესდება, მოძალადის მიმართ ელექტრონული ზედამხედველობის დაწესების შესახებ მითითება კეთდება შემაკავებელ ორდერში. ამასთანავე, გამოიცემა ელექტრონული ზედამხედველობის განხორციელების შესახებ ოქმი, რომელიც გამოცემიდან 24 საათის განმავლობაში დასამტკიცებლად წარედგინება სასამართლოს. 
      ელექტრონული ზედამხედველობის განხორციელების მიზნით მოძალადისათვის გადაცემული ელექტრონული საშუალება შედგება ელექტრონული სამაჯურისა და მიმღები აპარატისგან. ამ ელექტრონული საშუალების  დაზიანება ან განადგურება იწვევს მოძალადისთვის სისხლის სამართლის პასუხისმგებლობის დაკისრებას.
      საქართველოს სისხლის სამართლის კოდექსის 3811 მუხლის პირველი ნაწილი ითვალისწინებს სისხლისსამართლებრივ პასუხისმგებლობას ელექტრონული ზედამხედველობის განხორციელებისას მოძალადის მიერ ელექტრონული ზედამხედველობის განხორციელების წესით განსაზღვრულ საგანგაშო ზონაში შეღწევის ანდა მოძალადის მიერ საგანგაშო ან ბუფერული ზონის დატოვების შესახებ უფლებამოსილი პირის მოთხოვნის შეუსრულებლობის ანდა მოძალადის მიერ ელექტრონული ზედამხედველობისთვის თავის არიდებისათვის, ესე იგი ისეთი ქმედებისათვის, რომლის შედეგადაც შეუძლებელი გახდა ელექტრონული ზედამხედველობის განხორციელება. აღნიშნული ქმედება ისჯება ჯარიმით ან საზოგადოებისათვის სასარგებლო შრომით ვადით ას ოთხმოციდან ორას ორმოც საათამდე ან თავისუფლების აღკვეთით ვადით ერთ წლამდე, იარაღთან დაკავშირებული უფლებების შეზღუდვით ან უამისოდ. საქართველოს სისხლის სამართლის კოდექსის 3811 მუხლის მესამე ნაწილის მიხედვით კი იგივე ქმედება, ჩადენილი არაერთგზის ისჯება თავისუფლების აღკვეთით ვადით ერთიდან სამ წლამდე, იარაღთან დაკავშირებული უფლებების შეზღუდვით ან უამისოდ. 
      
      
      
      
      
8. საკანონმდებლო რეგულაციები სექსუალური შევიწროების წინააღმდეგ  

      2019 წლის მაისში საქართველოს პარლამენტმა მიიღო საკანონმდებლო ცვლილებათა პაკეტი, რომლითაც განისაზღვრა სექსუალური შევიწროების საწინააღმდეგო მექანიზმებს, როგორც საჯარო სივრცეში, ასევე შრომით ურთიერთობებში. მითითებული საკანონმდებლო ცვლილებებით, საქართველოს ადმინისტრაციულ სამართალდარღვევათა კოდექსს დაემატა ახალი 1661 მუხლი (სექსუალური შევიწროება), რომლითაც განისაზღვრა ადმინისტრაციული პასუხისმგებლობა საზოგადოებრივ ადგილებში სექსუალური შევიწროებისათვის. აღნიშნული მუხლის პირველი ნაწილის მიხედვით, სექსუალური შევიწროება გულისხმობს საზოგადოებრივ ადგილებში პირის მიმართ არასასურველ სექსუალური ხასიათის ქცევას, რომელიც მიზნად ისახავს ან/და იწვევს მისი ღირსების შელახვას და ქმნის მისთვის დამაშინებელ, მტრულ, დამამცირებელ, ღირსების შემლახველ ან შეურაცხმყოფელ გარემოს. ამასთან, აღნიშნული მუხლის შენიშვნის მიხედვით, სექსუალური ხასიათის ქცევად მიიჩნევა სექსუალური ხასიათის ფრაზების თქმა ან/და მიმართვა, გენიტალიების ჩვენება ან/და სექსუალური ხასიათის სხვა ნებისმიერი არასიტყვიერი ფიზიკური ქცევა. მითითებულ მუხლის პირველი ნაწილის მიხედვით, აღნიშნული ქმედება გამოიწვევს დაჯარიმებას 300 ლარის ოდენობით.
      საქართველოს ადმინისტრაციულ სამართალდარღვევათა კოდექსის 1661 მუხლის მეორე ნაწილის მიხედვით, აღნიშნული მუხლის პირველი ნაწილით გათვალისწინებული სამართალდარღვევის განმეორებით ჩადენა ადმინისტრაციული სახდელის დადებიდან 1 წლის განმავლობაში, გამოიწვევს დაჯარიმებას 500 ლარის ოდენობით ან გამასწორებელ სამუშაოებს 1 თვემდე ვადით. ამავე მუხლის მე-3 ნაწილის მიხედვით კი, იმ შემთხვევაში, თუ  ამ მუხლის პირველი ნაწილით გათვალისწინებული სამართალდარღვევა სამართალდამრღვევის მიერ ჩადენილი იქნება წინასწარი შეცნობით არასრულწლოვნის, ორსულის, უმწეო მდგომარეობაში მყოფის, შეზღუდული შესაძლებლობის მქონე პირის მიმართ ან არასრულწლოვნის თანდასწრებით, გამოიწვევს დაჯარიმებას 500 ლარიდან 800 ლარამდე ოდენობით.
      საქართველოს ადმინისტრაციულ სამართალდარღვევათა კოდექსის 1661 მუხლს აქვს მეოთხე ნაწილი, რომლის მიხედვით, ამ მუხლის მე-3 ნაწილით გათვალისწინებული სამართალდარღვევის განმეორებით ჩადენა ადმინისტრაციული სახდელის დადებიდან 1 წლის განმავლობაში ან ორი ან ორზე მეტი პირის მიერ,  გამოიწვევს დაჯარიმებას 800 ლარიდან 1000 ლარამდე ოდენობით ან გამასწორებელ სამუშაოებს 1 თვემდე ვადით ან ადმინისტრაციულ პატიმრობას 10 დღემდე ვადით.
      საქართველოს ადმინისტრაციულ სამართალდარღვევათა კოდექსის მიხედვით, აღნიშნული კოდექსის 1661 მუხლით (სექსუალური შევიწროება) გათვალისწინებულ სამართალდარღვევაზე ოქმებს ადგენენ საქართველოს შინაგან საქმეთა სამინისტროს უფლებამოსილი პირები, ხოლო ადმინისტრაციული სამართალდარღვევის საქმეს განიხილავს რაიონული (საქალაქო) სასამართლო 7 დღის ვადაში. ამასთან, აღნიშნული ადმინისტრაციული სამართალდარღვევის საქმის განხილვისას ადმინისტრაციულ პასუხისგებაში მიცემული პირის დასწრება სავალდებულოა. თუ ეს პირი თავს არიდებს შინაგან საქმეთა ორგანოს ან ადმინისტრაციული სასამართლოს (მოსამართლის) გამოძახებით გამოცხადებას, იგი შეიძლება იძულებით იქნეს მიყვანილი შინაგან საქმეთა ორგანოს მიერ.
      საქართველოს კანონმდებლობაში 2019 წლის მაისში შეტანილი ცვლილებებით ასევე დარეგულირდა სექსუალური შევიწროების საწინააღმდეგო მექანიზმები შრომით ურთიერთობებში. ამ პროცესში ჩართული იქნა საქართველოს სახალხო დამცველი. ცვლილებების მიხედვით, საქართველოს სახალხო დამცველს მიენიჭა უფლებამოსილება სექსუალური შევიწროების ფაქტების არსებობის შემთხვევაში გასცეს რეკომენდაცია ადამიანის დარღვეული უფლებებისა და თავისუფლებების აღსადგენად  ფიზიკური, იურიდული, სხვა ორგანიზაციული წარმონაქმნის, პირთა გაერთიანების იურიდიული პირის შეუქმნელად ან მეწარმე სუბიექტის მიმართ. ამასთან, საქართველოს სახალხო დამცველი უფლებამოსილია, როგორც მოსარჩელემ, საქართველოს სამოქალაქო საპროცესო კოდექსის შესაბამისად, სარჩელით მიმართოს სასამართლოს, თუ იურიდიულმა პირმა, სხვა ორგანიზაციულმა წარმონაქმნმა, პირთა გაერთიანებამ იურიდიული პირის შეუქმნელად ან მეწარმე სუბიექტმა მის რეკომენდაციას არ უპასუხა ან ეს რეკომენდაცია არ გაიზიარა და არსებობს საკმარისი მტკიცებულებები, რომლებიც დისკრიმინაციას ადასტურებს.
      
      
      
      9. ქალთა მიმართ ძალადობისა ან/და ოჯახში ძალადობის ჩამდენ პირთა (მოძალადეთა) რეაბილიტაციის სისტემა
      
      ქალთა მიმართ ძალადობისა და ოჯახში ძალადობის პრევენციისათვის მნიშვნელოვან ფაქტორს წარმოადგენს ძალადობის ჩამდენ პირთა (მოძალადეთა) რეაბილიტაციის სისტემის დამკვიდრება. რეაბილიტაციის ერთ-ერთ მნიშვნელოვან მიმართულებად კი განიხილება მოძალადეთა ძალადობრივი დამოკიდებულებისა და  ქცევის შეცვლაზე ორიენტირებული სავალდებულო სწავლების კურსის გავლა. აღნიშნულის გათვალისწინებით, შესაბამისი ცვლილებები იქნა შეტანილი საქართველოს კანონმდებლობაში, კერძოდ,  2014 წელს საქართველოს რიგ საკანონმდებლო აქტებში (მათ შორის, საქართველოს სისხლის სამართლის კოდექსში, საქართველოს ადმინისტრაციულ საპროცესო კოდექსში, პატიმრობის კოდექსში, „ოჯახში ძალადობის აღკვეთის, ოჯახში ძალადობის მსხვერპლთა დაცვისა და დახმარების შესახებ“ საქართველოს კანონში,  „არასაპატიმრო სასჯელთა აღსრულების წესისა და პრობაციის შესახებ“ საქართველოს კანონში და სხვა) შეტანილი იქნა ცვლილებები, რომელიც ითვალისწინებდა მოძალადეთა ძალადობრივი დამოკიდებულებისა და  ქცევის შეცვლაზე ორიენტირებული სავალდებულო სწავლების კურსის დანერგვას იმ პირებისათვის, რომლებიც სასჯელს იხდიან ან იმყოფებიან პირობითი მსჯავრის ქვეშ იმ ქმედების გამო, რომელიც უკავშირდება მათ მიერ ოჯახში ძალადობის ფაქტების ჩადენას, ასევე იმ პირებისათვის, რომელთა მიმართ ოჯახში ძალადობის ფაქტების გამო გამოცემული იქნა დამცავი ორდერი.
      კანონმდებლობაში შეტანილი ცვლილებების მიხედვით, პატიმრობისა და თავისუფლების აღკვეთის დაწესებულებებში მყოფი ოჯახური დანაშაულის ჩამდენი პირებისათვის, ძალადობრივი დამოკიდებულებისა და ქცევის შეცვლაზე ორიენტირებული სავალდებულო სწავლების კურსების ორგანიზება დაეკისრა საქართველოს იუსტიციის სამინისტროს სისტემაში შემავალ სახელმწიფო საქვეუწყებო დაწესებულებას - სპეციალურ პენიტენციურ სამსახურს, ხოლო ოჯახური დანაშაულის ჩამდენი იმ პირებისთვის, რომლებსაც სასჯელის სახით შეფარდებული აქვთ თავისუფლების შეზღუდვა ან/და რომელთა მიმართაც გამოყენებულია პირობითი მსჯავრი,  ძალადობრივი დამოკიდებულებისა და ქცევის შეცვლაზე ორიენტირებული სავალდებულო სწავლების კურსების ორგანიზება დაეკისრა საქართველოს იუსტიციის სამინისტროს საჯარო სამართლის იურიდიულ პირს დანაშაულის პრევენციის, არასაპატიმრო სასჯელთა აღსრულებისა და პრობაციის ეროვნული სააგენტოს. კანონმდებლობაში შეტანილი ცვლილებების მიხედვით, ძალადობრივი დამოკიდებულებისა და ქცევის შეცვლაზე ორიენტირებული სავალდებულო სწავლების კურსის გავლის ორგანიზება, დანაშაულის პრევენციის, არასაპატიმრო სასჯელთა აღსრულებისა და პრობაციის ეროვნული სააგენტოს გარდა, სააგენტოსთან დადებული ხელშეკრულების (მემორანდუმის) საფუძველზე შეიძლება განახორციელოს აგრეთვე სათანადო გამოცდილების (კომპეტენციის) მქონე სოციალურმა დაწესებულებამ, არასამეწარმეო (არაკომერციულმა) იურიდიულმა პირმა ან შესაბამისი განათლების მქონე პირმა. ამასთან, კანონმდებლობის მიხედვით, ღიად დარჩა საკითხი, თუ რომელი უწყება უზრუნველყოფდა, ძალადობრივი დამოკიდებულებისა და ქცევის შეცვლაზე ორიენტირებული სავალდებულო სწავლების კურსების ორგანიზებასა და ჩატარებას იმ პირებისათვის რომელთა მიმართ გამოცემულია დამცავი ორდერი და აღნიშნული ორდერის მიხედვით, მათ დაკისრებული აქვს ძალადობრივი დამოკიდებულებისა და ქცევის შეცვლაზე ორიენტირებული სავალდებულო სწავლების კურსის გავლა.
      საქართველოს კანონმდებლობაში შეტანილი ზემოაღნიშნული ცვლილებების გათვალისწინებით, ცალკეული სახელმწიფო ორგანოებისა და საერთაშორისო ორგანიზაციების თანამშრომლობით, საქართველოში შემუშავებული იქნა მოძალადეთა ძალადობრივი დამოკიდებულებისა და ქცევის შეცვლაზე ორიენტირებული სწავლების კურსის პროგრამები და საპილოტე პროექტების სახით დაწყებული იქნა მათი დანერგვის პროცესი. ამასთან, უნდა აღინიშნოს, იმის გამო, რომ ჯერ კიდევ არ არის განსაზღვრული დამცავი ორდერით განსაზღვრულ შემთხვევებში ძალადობრივი დამოკიდებულებისა და ქცევის შეცვლაზე ორიენტირებული სავალდებულო სწავლების კურსის გავლის უფლებამოსილების მქონე სახელმწიფო ორგანო, იმ პირების მიმართ, რომელთა მიმართაც გამოცემულია დამცავი ორდერი და აღნიშნული ორდერის მიხედვით, მათ დაკისრებული აქვს ძალადობრივი დამოკიდებულებისა და ქცევის შეცვლაზე ორიენტირებული სავალდებულო  სწავლების კურსის გავლა, მსგავსი სწავლება ფაქტიურად ვერ ხორციელდება.
      
      
      10. ქალთა მიმართ ძალადობის ან/და ოჯახში ძალადობის წინააღმდეგ საქართველოში მოქმედი მექანიზმების გამოყენების პრაქტიკა
      
      შესაბამისი სახელმწიფო ორგანოების მიერ (საქართველოს შინაგან საქმეთა სამინისტრო, სასამართლო და სხვა) ქალთა მიმართ ძალადობისა და ოჯახში ძალადობის ფაქტებზე რეაგირებისას ინტენსიურად ხორციელდება კანონმდებლლობით გათვალისწინებული ზემოაღნიშნული მექანიზმების გამოყენება. არსებული სტატისტიკის მიხედვით, ქალთა მიმართ ძალადობისა და ოჯახში ძალადობის ფაქტებზე რეაგირების ყველაზე გავრცელებულ მექანიზმს წარმოადგენს პოლიციის უფლებამოსილი პირის მიერ შემაკავებელი ორდერის გამოცემა, ასევე ძალადობის ხასიათისა და სიმძიმის გათვალისწინებით ხშირია ძალადობის ფაქტებზე სისხლის სამართლის საქმის აღძვრა და გამოძიების დაწყება.    
      მაგალითად, 2021 წელს საქართველოს შინაგან საქმეთა სამინისტროს მიერ გამოცემული იქნა 9 376  შემაკავებელი ორდერი1, 2020 წელს გამოცემული იქნა  - 10 321 შემაკავებელი ორდერი, 2019 წელს  - 10266 შემაკავებელი ორდერი, ხოლო 2022 წლის პირველი ექვსი თვის განმავლობაში გამოცემული იქნა  - 4 313 შემაკავებელი ორდერი.
      საერთო სასამართლოების მიერ 2021 წელს გამოცემული იქნა 88 დამცავი ორდერი2, 2020 წლის განმავლობაში - 104 ორდერი, ხოლო 2019 წლის განამვლობაში -  112 დამცავი ორდერი.
      საერთო სასამართლოების მიერ 2021 წლის პირველი ცხრა თვის განმავლობაში  ოჯახური დანაშაულისა და ოჯახში ძალადობის დანაშაულთა 1650 საქმეზე გამოტანილი იქნა გამამტყუნებელი განაჩენი, 2020 წლის განმავლობაში  - 2006 საქმეზე, ხოლო 2019 წლის განმავლობაში - 2 642 საქმეზე.
      
      
      
      

  
1 იხ. https://info.police.ge/page?id=102
2 იხ. https://www.supremecourt.ge/ojaxshizaladobisstatistika/
---------------

------------------------------------------------------------

---------------

------------------------------------------------------------

27


